<p>สมองกลหมากล้อม "อัลฟาโกะ" (AlphaGo) ของกูเกิลจบศึกการดวลหมากล้อมกับ "อี เซดอล" มือโปรชาวเกาหลี สรุปคะแนนสุดท้ายฝ่ายคอมพิวเตอร์คว้าชัยไป 4 ต่อ 1 เกม</p>
<p>บริษัทกูเกิลเจ้าพ่อวงการไอทีได้จัดโครงการนี้ขึ้นมาเพื่อพิสูจน์ความก้าวหน้าของระบบสมองกล "ดีพไมนด์" ที่สามารถเรียนรู้ด้วยตนเองได้ โดยเลือกเอาเกมหมากล้อม (โกะ) มาใช้เนื่องจากขึ้นชื่อว่ามีความซับซ้อนคำนวณยากที่สุด เป็นเป้าหมายของนักพัฒนาคอมพิวเตอร์มานานหลายปี<br />เมื่อเดือนมกราคมที่ผ่านมา พวกเขาได้เปิดตัวระบบอัลฟาโกะว่าสามารถเอาชนะมือโปรแชมป์ยุโรป "ฝานฮุ่ย" ได้แบบขาดลอย และประกาศเป้าหมายใหม่เป็น "อี เซดอล" นักเล่นระดับอาชีพชาวเกาหลีที่ขึ้นชื่อว่าเก่งที่สุดโลกในคนหนึ่ง<br />การแข่งรอบนี้มีทั้งหมด 5 เกมตั้งเงินรางวัลไว้ 1 ล้านดอลลาร์สหรัฐ โดยอี เซดอลจะได้รับค่าตอบแทนทุกกระดานที่เล่นพร้อมโบนัสจากการชนะเกม ส่วนฝั่งทีมงานอัลฟาโกะก็ประกาศไว้ล่วงหน้าว่าจะบริจาคเงินทั้งหมดเข้าการกุศลหากเป็นฝ่ายคว้าชัย</p>
<p>การแข่งกระดานแรกเริ่มต้นตั้งแต่วันที่ 9 มีนาคมที่ผ่านมา ซึ่งอี เซดอลก็เป็นฝ่ายเพลี่ยงพล้ำโยนหมากยอมแพ้ 3 เกมติดต่อกันรู้ผลอย่างรวดเร็ว แต่ในเกมที่สี่ก็สามารถพลิกกลับมาเอาชนะได้เป็นครั้งแรก</p>
<p>ในเกมสุดท้าย การต่อสู้ระหว่างสองฝั่งถือว่าดุเดือดที่สุดนับตั้งแต่เล่นมา โดยเป็นกระดานแรกที่ยืดเยื้อถึงช่วงปิดเขตแดนท้ายเกม และฝั่งอี เซดอลก็มองเห็นว่าตนเองแพ้อยู่เมื่อมีการหักแต้มต่อจึงตัดสินใจยอมแพ้ สรุปจบที่อัลฟาโกะชนะไป 4 ต่อ 1 เกม</p>
<p>ทางกูเกิลนิยามการทำงานของอัลฟาโกะว่าเป็นระบบที่สามารถพัฒนาตนเองจากข้อมูลการเดินหมากของมืออาชีพที่ป้อนให้และการลองผิดลองถูกหาหนทางที่ดีที่สุด มิใช่การคำนวณทุกตาเดินความเป็นไปได้ซึ่งสำหรับเกมหมากล้อมนั้นมีมากเกินกว่าเทคโนโลยีปัจจุบันจะรองรับไหว</p>
<p>"เดมิซ แฮซซาบิซ" ผู้ก่อตั้งโครงการดีพไมนด์ยังเปรยไว้อีกว่าเป้าหมายหน้าของพวกเขาอาจเป็นเกมวางแผน "สตาร์คราฟท์" (Starcraft) บนคอมพิวเตอร์ ซึ่งก็มีการแข่งขันเป็นกีฬาอาชีพอย่างหนึ่งเช่นกัน</p>